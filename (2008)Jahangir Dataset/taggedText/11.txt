


 




زور دار دھماکے 

انتہائی سیکیورٹی والے الرشید ہوٹل پر اکتوبر میں حملہ ہوا تھا
 
بغداد میں لگاتار کئی زور دار دھماکوں کی آواز سنی گئی ہے۔ ایسا لگتا ہے کہ یہ دھماکے یا تو امریکی فوج کے صدر دفتر کے اندر ہوئے یا بالکل قریب۔ 
بغداد میں بی بی سی کے نامہ نگار جیمز راجرز لکھتے ہیں کہ مقامی وقت کے مطابق آدھی رات کے فوراً بعد دھماکوں سے عراقی دارالحکومت گونج اٹھا۔ 
عینی شاہدین کے مطابق انہوں نے عمارت کے کمپاؤنڈ سے دھواں اٹھتا ہوا دیکھا ہے۔
صدر دفتر پر، جو کے سابق صدر صدام حسین کے محل میں ہے، پہلے بھی حملے ہو چکے ہیں۔ 
گزشتہ ماہ اس پر مارٹروں اور راکٹوں سے حملہ کیا گیا۔ 
ابھی تک کسی جانی یا مالی نقصان کی اطلاع موصول نہیں ہوئی ہے۔ خبر رساں ادارے رائٹرز نے امریکی ترجمان کے حوالے سے کہا ہے کہ احاطے میں کم سے کم تین یا چار دھماکے ہوئے ہیں۔
دریں اثناء عراق میں موجود اتحادی فوج پر حملے جاری ہیں۔ بغداد کے مغرب میں واقع رامادی کے شہر میں ایک خودکش کار بم دھماکے میں امریکہ کی بیاسی ایئر بورن ڈویژن کا ایک فوجی ہلاک ہو گیا اور چودہ دوسرے زخمی ہوئے۔
