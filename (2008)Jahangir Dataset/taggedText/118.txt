اس راستے کو طے کرنا خود انسان کے اندر کی مضبوطی کا تقاضا کرتا ہے۔ ایسے جھٹکے کہ دن بھر کا کھایا پیا ہضم ہونا لازمی ہے۔ تقریبا ڈیڑھ گھنٹے کے اس سفر میں یخ بستہ پانی سے ٹھاٹھے مارتا دریا کابل آپ کا اچھا ساتھی ثابت ہوتا ہے۔
<LOCATION>بمبوریت</LOCATION> پہنچیں تو دو چیزیں واضع سامنے آتی ہیں۔ ایک لاتعداد ہوٹل اور دوسرا ان گنت مدرسے۔ سیاحوں کی بھی بھرمار۔ گندم کی فصلوں سے کھیت بھرے پڑے ہیں جبکہ اخروٹ، خوبانی اور توت کے قدآور درخت ہرے بھرے ہیں۔ اسی وجہ سے یہاں کی شہد کی مکھیوں کو پیٹ بھر کر کھانے کو ملتا ہے اور اس سے جو خالص شہد وہ پیدا کرتی ہیں وہ اپنی شہرت اپنے معیار کی وجہ سے رکھتا ہے۔
مقامی لوگوں کی طرح یہاں کے مکانات بھی منفرد۔ مہنگی دیار لکڑی اور گارے اس کے دو بڑے اجزاء ہیں۔ چھوٹے چھوٹے یہ مکان تنگ اور تاریک بھی اور کافی گندے بھی ہوتے ہیں۔ کسی کا کہنا ہے کہ شاید صفائی کلاش کے لوگوں کی ترجیحات میں کہیں نہیں۔
عورتیں اتنی سیاحت سے متاثر کہ تصویر بنانے کا معاوضہ طلب کرتی ہیں۔ ان میں رحیمہ بی بی بھی شامل ہیں۔ انہوں نے اس تہوار کی تفصیل بتاتے ہوئے کہا کہ یہ تہوار بھی ان کی مسلمانوں کی عید کے برابر ہے۔ وہ ہر سال تین تہوار مناتے ہیں۔ چلم جشٹ ان میں سب سے بڑا ہے۔ 'ہم اس تہوار کے تین روز ناچتے گاتے ہیں اور پیتے پلاتے ہیں۔ اس کے علاوہ وہ اچھی فصل اور زندگی کی دعا اور دیگر رسومات بھی کرتے ہیں۔'

